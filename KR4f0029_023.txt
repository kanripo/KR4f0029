# -*- mode: mandoku-view; -*-
#+TITLE: 文端集
#+DATE: 2015-08-25 00:29:18.732669
#+PROPERTY: ID KR4f0029
#+PROPERTY: BASEEDITION WYG    
#+PROPERTY: JUAN 卷二十三
<pb:KR4f0029_WYG_023-1a>¶
欽定四庫全書¶
　文端集巻二十三¶
　　　　　　　　　　　　　大學士張英撰¶
　存誠堂集十九¶
　近體詩七十七首¶
　　結屋¶
結屋鄰松近疏池引磵頻芙蓉經嵗種梧栁一時新荷¶
貼青錢小波生綺縠匀閒來看稚子長日靜垂綸¶
<pb:KR4f0029_WYG_023-1b>¶
　　南榮¶
結搆南榮只數椽好山屏障恰天然盡收松色層軒裏¶
細挹荷香小檻前梧葉半窗臨曲沼稻花十畝對平川¶
日長坐聴漁樵話惟覺¶
君恩此際偏¶
　　山居雜詩八首¶
吟詩啜茗小窗前忽見人耕原上田正是晩春煙雨後¶
青蓑黄犢滿平川¶
<pb:KR4f0029_WYG_023-2a>¶
秧鍼漸緑水平渠鷗泛鶯嗁迥自如纔過午餐行飯去¶
梅花谿上數文魚¶
谿河雨過石磷磷中有文鯈碧玉鱗今夜山窗畱客話¶
隔河呼取釣魚人¶
林深溪急路逶迤籃筍常漸雨漲時最愛多年住山客¶
堪憐十嵗負薪兒¶
白藕花開碧玉姿倚風含露立多時方塘瀲灧纔新緑¶
若箇凌波第一枝¶
<pb:KR4f0029_WYG_023-2b>¶
滿把園丁摘野蔬一竿童子得谿魚勌來晩食松隂下¶
不信侯鯖得勝渠¶
梅邨栗里恰相連最愛東隅一徑偏特搆南軒臨竹圃¶
萬竿烟雨小牕前¶
聴罷桑陰布穀催蚤秔晩秫已全栽水平秧緑柴門掩¶
齊唱樵歌入市來¶
　　幽居二首¶
小搆幽居隠磵阿栁風荷露任婆娑門前一帶沿谿路¶
<pb:KR4f0029_WYG_023-3a>¶
不是樵人不肯過¶
竹梢垂露傍檐低山雨山煙曙色迷幽夢欲醒支枕聴¶
小窗微白喚黄鸝¶
　　夏日山居雜詩十四首¶
雨後黄鸝錦翼新梧桐花下去來頻金梭自擲濃隂裏¶
不獨嗁聲最可人¶
恐負湘波洛水姿凭䦨細數一枝枝自従碧玉搔頭日¶
看到紅衣褪腕時¶
<pb:KR4f0029_WYG_023-3b>¶
斜日山腰弄晩晴捲簾初見白雲生門前流水經新漲¶
猶作林間風雨聲¶
一椀茶香一縷煙小亭端不愧幽偏新荷綽約簾櫳外¶
流水潺湲枕簟前¶
老我初營水上亭稻香松籟醉還醒一池波浸琉璃椀¶
四壁山圍翡翠屏¶
蔬圃常躭雨後來繞籬花襯屐痕開去年食芋鄰家美¶
乞得蹲鴟傍水栽¶
<pb:KR4f0029_WYG_023-4a>¶
知是神僊第一班偶餐烟火到人間祗今一榻栖真處¶
恰對門前玉几山¶
晩看松色入青冥團扇疎簾坐水亭最是稻花蓮葉裏¶
亂飛螢火似繁星¶
石根泉脈繞階清屋角牆隂紫蘚生十日不雨衆泉竭¶
猶能小作潺湲聲¶
日移雲際千峯影手把牀頭一巻書怪底近來詩味好¶
經旬常對玉芙蕖¶
<pb:KR4f0029_WYG_023-4b>¶
坐欹竹檻俯鳴泉家在千峯落照前㸃染谿山如濯錦¶
白蓮蒼栝晩霞天¶
珠簾三面對澄波小啜雲腴午睡過一部野人新鼔吹¶
山南山北插田歌¶
耽看晨煙與夕霞總將林壑住為家小窗昨夜新香别¶
斸得山南百合花¶
嶂合谿迴入窈冥畫眉嗁處衆山青山人久住渾間事¶
掩巻惟予著意聴¶
<pb:KR4f0029_WYG_023-5a>¶
　　搆南軒成¶
學圃齋南曲曲廊新營土屋燕泥香秋簾滴翠圍湘竹¶
春檻穠華壓海棠幽草儘教侵仄逕高槐恰與受斜陽¶
河亭水榭猶嫌熱輸與清隂此地凉¶
　　納凉北軒¶
茗椀桃笙一室中小留香篆閉房櫳栁絲細織西窗日¶
松頂遥分北牖風架疊濃隂延宿鳥簾垂疎影障飛蟲¶
頻年世路麤諳却檢㸃誰堪此味同¶
<pb:KR4f0029_WYG_023-5b>¶
　　讀子瞻詩二首¶
直廬歸後卧煙霞感舊懐¶
恩詎有涯我亦曽分煙栁句恰如蘇軾紫薇花¶
穠華酷嗜已成癡尤愛臨階三兩枝解事東坡老居士¶
巻中多有惜花詩¶
　　山居即事七首¶
松崖明月栁谿風恰與閒人此際同曲檻小亭何所似¶
扁舟泊在藕花中¶
<pb:KR4f0029_WYG_023-6a>¶
插栁經春如我長荷花一嵗蔟方塘常衝蚤露青鞵溼¶
遶岸來聞蓮葉香¶
架頭蘇陸有遺書特地攜來共索居日與兩君偕卧起¶
人間何客得同渠¶
南風六月井泉乾誰遣乖龍轉碧湍抱瓮老人今亦勌¶
栽花容易灌花難¶
日高花事已䦨珊曉起須従露未乾天下幾人真解事¶
栽花容易看花難¶
<pb:KR4f0029_WYG_023-6b>¶
一畝塘如桮面寛芙蕖新葉近䦨干北山雲起風兼雨¶
顆顆明珠落翠盤¶
邨落煙生亦渺茫山腰雲白轉青蒼憑他紈扇冰壺裏¶
不敵荷亭一雨凉¶
　　草堂¶
草堂一坐動經句飲翠餐香有夙因山氣佳時在朝夕¶
難將説與暫來人¶
　　初秋坐讀易樓二首¶
<pb:KR4f0029_WYG_023-7a>¶
砌生幽草石生苔人自空山避暑囘巢補新泥秋燕乳¶
蘭培舊本晩花開圍鐙兒喜如羣謝對案妻能似老萊¶
豆粥花瓷同一色夕凉高詠復誰猜¶
河漢西流夜轉清嚴城擊柝復三更窗間清夢梧桐雨¶
簟上新凉蟋蟀聲深䕶蘭香垂紙帳細聴松籟近茶鐺¶
丹顔漆髪年年換彌感平生學道情¶
　　坐四面芙蓉亭¶
亭延湖水濶萬頃接雙扉翠葉籠朱柰清池映紫薇河¶
<pb:KR4f0029_WYG_023-7b>¶
魚秋水上邨酒晩凉歸真學忘機叟沙鷗狎不飛¶
　　喜雨¶
蒿目驚心原上田螘遷鳩喚已頻愆連朝幾見黒雲滿¶
當晝真看白雨懸枯蘚頓教迴紫翠高檐驟與落清泉¶
新凉社飲雞豚熟猶得吹邠慶有年¶
　　山澤¶
山澤何堪老一經且將方畧付園丁隂晴細驗春秋社¶
昏旦頻看黍穀星耡竹恐傷鞭逸出種蔬先愛甲微青¶
<pb:KR4f0029_WYG_023-8a>¶
長鑱短鍤相隨處指㸃松根斸茯苓¶
　　寄許伊蒿時為邳州學博¶
荷香松籟日栖遲千里圮橋寄所思空谷毎當飛瀑處¶
黄河却憶聴潮時風前得句應搔首燭下談經舊解頤¶
皆響亭邊秋雁過憑將説與許詢知¶
　　此味¶
簾外蒼深列萬松紅蕖碧葉膽瓶中窗間疊膝焚香坐¶
此味何人解與同¶
<pb:KR4f0029_WYG_023-8b>¶
　　與羮湖¶
君營谿館迓慈親我亦扶輿步後塵是佛是仙憑説與¶
四年前是八旬人¶
　　過越巢聞讀書聲¶
波迴葉亂度谿風谿上停車夕照紅但是書聲吾愛聴¶
况従秋樹竹林中¶
　　歸卧¶
歸卧花林兩度紅孫能扶杖可稱翁田園自放農堪老¶
<pb:KR4f0029_WYG_023-9a>¶
飲啄無多鶴與同宦跡十年香案側生涯一徑古梅中¶
姓名喜未沾塵土著意清寒感化工¶
　　中秋雨¶
姮娥寶扇已重遮無復清宵見月華山霧白時疎雨過¶
分畦看種米囊花¶
　　蚤起¶
窗白鴉翻曙色來山翁蚤起被花催披衣先到芙蓉岸¶
銜露一枝猶未開¶
<pb:KR4f0029_WYG_023-9b>¶
　　桑下讀放翁集¶
手中書是劍南編來看新犂原上田坐傍桑隂牛糞讀¶
故應逺勝水沈前¶
　　芙蓉二首¶
秋水澄潭映碧空一枝垂影緑波中花従開落分深淺¶
只有芙蓉晩更紅¶
風塵老我已成翁窗下檠邊尚未慵喜看玉兒剛十二¶
也能捉筆詠寒蓉¶
<pb:KR4f0029_WYG_023-10a>¶
　　自題新詩後¶
巻中何處著纎塵句句新詩自寫真留向人寰任埋棄¶
千秋定有愛予人¶
　　對小池芙蓉因憶湖上¶
拒霜風節豈凡葩開傍荷汀栁岸斜粉纈總含秋夜露¶
紅潮初暈午時花繡屏遥倚楓千樹明鏡低臨水一涯¶
若問湖干居士宅牡丹須與讓繁華¶
　　八月二十六日得房師即墨黄公書¶
<pb:KR4f0029_WYG_023-10b>¶
蚤侍扶風講席餘七年不見劇愁予空山霧雨蕭蕭夜¶
東海新來一紙書¶
　　耡山脚地種花二首¶
擬搆茅亭緑樹邊看耡山麓作花田翦蔬客到新凉日¶
抱甕人閒細雨天永叔詩中思潁水文饒海外憶平泉¶
幾人穏作林塘主今古風流定孰賢¶
花畦曲折槿籬通位置經營課小童常要晩春連蚤夏¶
還須淺白間深紅茅亭近著留佳客石徑平鋪便老翁¶
<pb:KR4f0029_WYG_023-11a>¶
底事却閒桑下地移牀來看夕陽中¶
　　山雨二首¶
墅蕎花發白如霜烏桕迎寒弄淺黄牧豎騎牛草間路¶
山煙山雨隔垂陽¶
腰鐮處處刈田禾浹日愁霖可奈何最是嫩黄深緑好¶
蚤秋山色雨中過¶
　　小園¶
小園門逕一弓寛卻對松隂俯碧湍愛看梅花臨水處¶
<pb:KR4f0029_WYG_023-11b>¶
特教添取石䦨干¶
　　窗間¶
平逺荒邨墅燒寒窗間手掩一編看栁隂疎處驅黄犢¶
何用丹青覔范寛¶
　　隔谿(孫曰瑍字受采少司馬之孫能讀書屬丈得/疾于場屋而殁惜之居椒園與余莊隔谿)¶
隔谿山館碧嶙峋中有驊騮本絶塵痛惜夜珠輕彈却¶
玉蘭花下讀書人¶
　　甲子重九二首¶
<pb:KR4f0029_WYG_023-12a>¶
客散空山獨歗時繞階甘菊放猶遲閒門老樹青蟲集¶
夜雨新寒黄葉知鄰叟相過攜芋栗園丁自課葺柴籬¶
古人節物闗心甚搔手能無九日詩¶
深山俯仰意蕭騷木落雲飛嶺岫高菊澹偏能逢此日¶
山青獨喜對吾曹無心更可隨鴻鵠有手惟堪持蟹蚤¶
夕照籃輿楓葉路猶慚巖畔酒人豪¶
　　賜金園十二詠¶
　　　學圃齋¶
<pb:KR4f0029_WYG_023-12b>¶
圃翁性嗜圃嘉蔬日翦溉歎息潘安仁豈識霜薤味¶
　　　香雪草堂¶
老梅既多姿臨水復幽絶春風動微波滿庭落香雪¶
　　　南軒¶
晝永鶯頻換風微蝶故斜海棠最嬌奼坐看南榮花¶
　　　北軒¶
左倚松桂磴右臨荷芰灣梧桐髙百尺葉底見青山¶
　　　寄心亭¶
<pb:KR4f0029_WYG_023-13a>¶
如錢復如鏡芳華綻南圃含露雖娟娟蓮子寸心苦¶
　　　也紅亭¶
含桃出禁䦨金盤久蕭索垂老向深山持竿驅墅雀¶
　　　清池¶
方塘貯流水澄澈映山椒送我扶笻影紅欄過小橋¶
　　　竹塢¶
頭番初成竹霜濃錦籜新但求藜藿飽數筍過殘春¶
　　　桃谿¶
<pb:KR4f0029_WYG_023-13b>¶
臨磵堆紅白春風為洗妝莫隨流水去勾引到漁郎¶
　　　松逕¶
半里深松逕蒼煙翠靄多道人行飯處西崦日來過¶
　　　芙蓉沜¶
欲製芙蓉裳采采秋雲裏何事涉江頭門對清谿水¶
　　　碧潭¶
長松䕃古潭湛湛如碧玉一日一囘來照我鬚眉緑¶
　文端集巻二十三¶
