# -*- mode: mandoku-view; -*-
#+TITLE: 文端集
#+DATE: 2015-08-25 00:29:18.972113
#+PROPERTY: ID KR4f0029
#+PROPERTY: BASEEDITION WYG    
#+PROPERTY: JUAN 卷三十五
<pb:KR4f0029_WYG_035-1a>¶
欽定四庫全書¶
　文端集巻三十五¶
　　　　　　　　　　　　　大學士張英撰¶
　篤素堂詩集六¶
　　辛巳新嵗四日¶
髙枕經旬免坐衙徐看晴日下檐牙猶餘臘瓮盈樽酒¶
恰對薫鑪繞坐花撾鼓頗知隣舍樂賣餳莫厭市兒譁¶
青梅翠滴楊梅紫且試江南顧渚茶¶
<pb:KR4f0029_WYG_035-1b>¶
　　紙閣梅花¶
静對方知絶世姿横斜書幌一枝枝根梢磊砢疎偏好¶
風骨清嚴澹益竒紙閣夣廻春淺日布簾香耐夜寒時¶
氷霜嵗晩誰能識千首龜堂贈爾詩¶
　　春深¶
春深鑪火不須催温室初開二畨梅京國且看花滿屋¶
鄉園休憶雪成堆膠牙徧試盤中果婪尾徐傾燭下杯¶
碧落空騰辭禄疏¶
<pb:KR4f0029_WYG_035-2a>¶
君恩未許重徘徊¶
　　小室即事八首¶
碧玉疎梅影一行粉紅桃蕚倚東牆分明水照谿堂路¶
忘卻寒宵客¶
帝鄉¶
琴絲挂處礙芳叢書幌開時㸃落紅塞破屋廬無坐地¶
剪澆人似賣花翁¶
喧寂閒忙各性宜繁華未必勝栖遲放翁九十誰能似¶
<pb:KR4f0029_WYG_035-2b>¶
挂杖行逰日有詩¶
簫鼓如雷結隊來氍毺似火錦堂開幽人坐歗看天壤¶
綠樹黄鸝酒一杯¶
髙窗㬉送初晴日古鼎香温淺碧茶九陌輭紅塵裏客¶
㡬人静坐對梅花¶
丹青一束寫幽巒中有吾家舊考槃潦倒鄉心無寄處¶
鐙前時展畫圖看¶
燭龍飛度不容鞭老去流光倍倐然壁上題詩如昨日¶
<pb:KR4f0029_WYG_035-3a>¶
驚看己是十年前¶
虯枝矮樹足婆娑若比龜堂不啻過最愛朝來欹枕看¶
筆牀琴薦落花多¶
　　雪後過右闕¶
鳯闕門西水滿渠古壇松柏一千株褰帷路入瓊瑤圃¶
摩詰新成雪霽圖¶
　　方壺二首¶
方壺事隔海雲東剰有人間鶴髮翁芒屩任沾蘭蕙露¶
<pb:KR4f0029_WYG_035-3b>¶
蒲帆徐漾芰荷風穿雲一磵來天上照水千峰落鏡中¶
穩閉桃源溪口路莫將漁子姓名通¶
曳杖行歌野水濱耕雲亭草綠初勻花開恰似新來客¶
松老真如古逸民栩栩蝶猶迷宿露翩翩鶴亦動香塵¶
佗時畫取田家樂一幅河陽未足真¶
　　寄荅范彪西同年¶
射䇿同時對¶
紫宸髙賢白首卧松筠等身書巻師前哲畢世邱園養¶
<pb:KR4f0029_WYG_035-4a>¶
老親天為吾儕留碩果人知斯道有傳薪鴻編静讀梅¶
花下畀我仁風四座春¶
　　春晩¶
堂堂春色到將離寂寂情懐付竹枝庭有草花歸燕識¶
門無俗客落花知常疎冠櫛迴翔地閒㺯琴書卧起時¶
昨日江鄉傳好語又言農事滿東菑¶
　　辛巳春日之豐臺二首¶
今朝無事探芳叢細雨初晴草露融出郭心情偏覺好¶
<pb:KR4f0029_WYG_035-4b>¶
籃輿十里綠隂中¶
一庭風露浩無邉紅紫相偎萬朶姸頼有烏衣王謝宅¶
藥欄偷看已三年¶
　　四月清和二首¶
四月清和藥圃開門稀剝啄長莓苔京華作意營幽事¶
廊廟無端置散材匣底頻搜兒札看擔頭多市野花栽¶
故園兄弟俱衰老棠棣隂中首重回¶
溪畔田坳結小廬此身無計狎樵漁風光苦憶三三徑¶
<pb:KR4f0029_WYG_035-5a>¶
問訊惟慿六六魚竹綠生香迷别圃桃紅飛片過前渠¶
人間剰有垂雲沜猶恐公麟畫不如¶
　　寄亭治具㳺宛平相公怡園¶
勝日園林愛探尋多君載酒復擕琴憑臨傑閣嵐光滿¶
偃息髙齋樹色深花檻新添芳砌外泉聲舊落古藤隂¶
不辭夕照歸偏晩邱壑由來本素心¶
　　三月望後逰天壇各道院二首¶
古壇雲氣外沙路一停車永日閒人酒春風博士家深¶
<pb:KR4f0029_WYG_035-5b>¶
林多野色荒圃有穠華紫綺留人久狂歌待日斜¶
慿髙營小閣指顧百花叢老樹迎人入春城滿望中綠¶
槐鋪輦路翠柏隱齋宫頓覺塵襟滌翩然鶴背同¶
　　南榮¶
中庭䕃髙槐垂簾復深窈蘭開滿坐隅清芬徹昬暁公¶
事喜多暇退食日方蚤輿馬各休憩門庭跡如埽午睡¶
卻炎曦輕衣御纎縞紅紫㸃青叢未覺庭軒小静坐撫¶
嗚琴清音自繚繞有時瀹佳茗宫觀名泉好一啜復再¶
<pb:KR4f0029_WYG_035-6a>¶
啜悠然散懐抱西隣新月上晩凉月彌皎妻子坐南榮¶
歸鴉亂林杪兒亦生白鬚笑語恱翁媪塵慮都棄損天¶
真可長葆¶
　　夜起移蘭入檐下避雨二首¶
薄暮移蘭出短楹為承沆瀣露華清香消寳鴨雞初唱¶
愁聴芭蕉葉上聲¶
閒庭幽事惜花難著意殷勤為探看莫訝老夫中夜起¶
恐教風雨損紅蘭¶
<pb:KR4f0029_WYG_035-6b>¶
　　辛巳六月廿一日寄亭聲山招逰祖家園觀荷避¶
　　　暑¶
樹深溪轉¶
帝城隈疎豁偏宜避暑來車馬早衝微雨過茶𤓰坐待¶
夕陽回綠楊煙重雙塘合紅藕花繁十畆開零落昔年¶
㳺賞地波光猶繞舊池臺¶
板橋村落静無譁蘚濕泥融一道斜芳草含情迎舊雨¶
古藤為客放新花樹邉酒榼遊人跡陌上𤓰塍老圃家¶
<pb:KR4f0029_WYG_035-7a>¶
賓從壺觴多逸興圖成詩就總堪誇¶
　　抱膝¶
廊廡經行迮堂坳抱膝宜枝頭紅㸃綴簾外綠參差敝¶
簏堆千巻閒花接四時清吟躭陸子猶足比東籬¶
　　菊¶
綠覆叢叢花萬枝含烟帶露滿東籬曾經暑雨當春夏¶
不負三秋漫爛時¶
　　題澤州陳先生午亭山圖¶
<pb:KR4f0029_WYG_035-7b>¶
澤州先生午亭住託心逺在烟霞間雲耶山耶太行麓¶
岡巒盤互水潺湲展巻置身入巗谷縱觀適意投烟鬟¶
中有長松冒層嶺桃花歴落滿春山先生世宅㡬何年¶
疊岫竒巒紫翠殷築城翼翼倚山麓有亭有閣同飛攀¶
千樹罩廬林影直一川滿地苔花斑傍對浮屠列輪相¶
門臨古道接間闗婦子耕耘雅可樂桑麻雞犬不須刪¶
此是先生逰釣處一水一石常往還思山容易令人老¶
莫將林壑凋朱顔兹山兹圖豈常有雲樹茫茫非等閒¶
<pb:KR4f0029_WYG_035-8a>¶
寄語山中舊猿鶴留君且與澤人寰¶
　　引退偶吟五首¶
三十餘年侍從臣慚無文藻荅楓宸忽聞當宁傳温語¶
慚殺氷銜感激人¶
三徑初開舊宅邊一庭芳樹簇寒烟老翁莫道歸來晩¶
已種梅花十五年¶
拜疏新陳引退詞¶
九重宣詔出丹墀五更不寐聆¶
<pb:KR4f0029_WYG_035-8b>¶
天語恰似南宫放榜時¶
風吹衣領雪翩翩拜¶
命南歸喜自然萬首鴻編須記取乞歸猶及放翁年(放/翁)¶
(以六十五/嵗乞休)¶
小庭風月喜無邊芳序纔過驚蟄天寄語梅花須晩放¶
君恩留與度寒年¶
　　得請¶
衰年脫屣逺紛埃願就空山養不才少聴隣雞深夜起¶
<pb:KR4f0029_WYG_035-9a>¶
閒看曙色紙窗來經營温室將迎雪檢㸃寒花欲放梅¶
竚看黄河氷泮日晴沙新栁㬉烟開¶
　　將歸¶
松葉青青草放芽山童相報客還家纔過驚蟄無多日¶
猶有殘梅晩著花¶
　　十二月初二日梅放數枝卻憶歸塗所見¶
地鑪朝夕㬉如春梅蕚纔舒便可人㡬樹寒香開蚤艶¶
一年花事逗芳辰櫻紅杏白村村有栁眼桃腮處處新¶
<pb:KR4f0029_WYG_035-9b>¶
從此溪山無限好芒鞵端許蹋香塵¶
　　寄溪上小園¶
聖恩垂老許抽簮便可移家住碧岑久置田園新入眼¶
舊栽松竹漸成林龎公妻子同禪說鄭谷烟霞識素心¶
寄語壺觴風月道常留清景助清吟¶
　　老梅作花¶
寒梅斂未舒老幹色偏腴合浦波初㬉融融一串珠¶
　　置我¶
<pb:KR4f0029_WYG_035-10a>¶
萬斛車塵盡日忙拂衣揮袂汗如漿天公作意君知否¶
置我金鰲玉蝀傍¶
　　題景峰皆山園圖二首¶
髙梧雙影落空庭中有幽人醉復醒拄笏翠巗丹壑裏¶
一樓収得萬峰青¶
山繞花村水抱廬豐年正是刈禾初先公家世兼農士¶
銍艾聲中聴讀書¶
　　壬午正月廿六日行有期矣¶
<pb:KR4f0029_WYG_035-10b>¶
三千里外客還家文杏霏烟栁簇芽傳語清溪南北㟁¶
好教鶯語喚桃花¶
　　二月十七日宿沙河蚤起烟景清曠¶
烟開麥浪綠初生露滴茅根雞未鳴惟有橋邊東畔栁¶
麯黄顔色暁寒輕¶
　　廿二日渡黄河¶
戲馬臺前春草生驅車路入古彭城謾言故國天涯逺¶
人到江南第一程¶
<pb:KR4f0029_WYG_035-11a>¶
　　杏花¶
翠陌烟濃蹋淺沙主人蕭散正還家莫將春色輕相負¶
斜倚肩輿插杏花¶
　　小園詩¶
小園近居宅經營自屢嵗我來謝煩囂春風適修褉池¶
水既渟泓庭樹亦幽翳牡丹燦天葩海棠蔟繁麗時序¶
入丹榴紅英㸃階砌濃隂垂四幄翠色侵人袂穿林雙¶
白鶴花間發清淚叩門無雜賓歡言昆與弟翔歩或髙¶
<pb:KR4f0029_WYG_035-11b>¶
吟投枕得小憩四體任舒閒萬累埽塵滯盈盈清淺波¶
幽曠渺無際優哉復㳺哉是吾終老計¶
　　山中觀農夫雨中力田之苦¶
黄梅節近苦滂沱正是山中力作多雨濕短蓑泥沒骭¶
農人猶聴插田歌¶
　　賦得負杖閱巗耕¶
空林淹積雨扶杖偶閒逰莎濕看眠犢泥深聴叱牛樹¶
喧歸鳥集山霽晩烟収自適巗居趣何妨信宿留¶
<pb:KR4f0029_WYG_035-12a>¶
　　隂雨竟日小溪不能渡¶
翠靄空山雨霧初河泥深濶往來疎小兒夜課無鐙火¶
乞得松肪自照書¶
　　北園荷花初開¶
青蔥一林竹淪漪半畆蓮人生但得此亦足遂幽偏自¶
予來北墅萬竹森如椽翠幄光照地鳳羽影參天獨惜¶
池水深荷葉空田田白華三五朶照水亦娟娟山泉苦¶
沙礫希見藕如船我幸山澤人兹福不能兼乃知造物¶
<pb:KR4f0029_WYG_035-12b>¶
意取予惡求全且躭千畆趣看取數枝妍¶
　　小園隂雨浹旬¶
經旬積雨長蒹葮澤國居然水一涯屋角數叢湘浦竹¶
堂圍四座嶺南花近人鴈鶩何嫌閙索果兒童不厭譁¶
撿㸃經箱消睡物故人猶有碧山茶¶
　　小圃¶
小圃長廊雨最宜繞花臨水路逶迤祗因地與隣園近¶
泛取青萍綠滿池¶
<pb:KR4f0029_WYG_035-13a>¶
　　蘭初開¶
歸來萟秋蘭盈盈滿盆盎日夕勞顧視寒暄慎所向幸¶
逢積雨後翠色喜無恙朝來蔟百箭英氣日騰上時方¶
夏至初清芬日舒鬯藉以媚長晝聊可佐閒曠¶
　　蘭開日閒居¶
積雨連宵未肯晴小池風定水痕生奚童亦解人深意¶
報取蘭開滿一莖¶
　　鶴¶
<pb:KR4f0029_WYG_035-13b>¶
花間相喚便相從老僕真成放鶴翁餉爾魚蝦應久識¶
每當平旦起開籠¶
　　黄菊有于六月中開花者¶
榴火初開爛似霞如何籬落見黄花紫英翠盖三秋色¶
霜菊先開六月華¶
　　幽蘭盛開至數百箭¶
碧梧黄鳥翠庭空中有幽蘭數十叢坐愛清芬躭静對¶
為君一月住城中¶
<pb:KR4f0029_WYG_035-14a>¶
　　小庭蘭蕙滿¶
小庭蘭蕙滿帶露白紛紛暑退清風至香從静裏聞素¶
波寒越女修竹怨湘君自愜谷中賞忘情嶺上雲(經旬/未入)¶
(山/)¶
　　避暑三首¶
避暑幽人户自扄日長午睡覺初醒閒中樂事君知否¶
新摘蓮房插滿缾¶
午隂初過轉庭柯散髪披襟奈暑何識得物情予亦樂¶
<pb:KR4f0029_WYG_035-14b>¶
閒看鳬鴈浴清波¶
經營五𤱔愛吾廬不用招呼客伴予野老胸中大有事¶
剪蘭澆菊數芙渠¶
　　夏日¶
濃隂髙樹蚤啼鴉唼喋逰鱗戲淺沙魚鳥頗忘城市客¶
蕭疎稱是野人家種蓮初長新開葉翦蕙猶看二畨花¶
日暮湛華亭上望紫薇暎水似晴霞¶
　　入山¶
<pb:KR4f0029_WYG_035-15a>¶
路入龍眠石徑西松屏竹隖令人迷臨流細數新荷葉¶
恰聴黄鶯自在啼¶
　　五𤱔園長夏¶
園林歸卧莫嫌遲綠暗紅稀避暑時啼樹鳥知無俗響¶
傍人鶴亦有竒姿牆隂路轉幽蘭谷橋畔花圍錦石池¶
老我得分優暇日臨風搔首歎恩私¶
　　溪中謀具小艇¶
清波曲折數鮮鱗兩㟁芙蓉夾去津計日放舟溪水上¶
<pb:KR4f0029_WYG_035-15b>¶
不妨天際有真人¶
　　長廊落成二首¶
逶迤路轉小池東荷引清波栁受風避客莫嫌三徑淺¶
竹深遥入蕙蘭叢¶
日長風定柳絲斜静聴蟬吟細啜茶隔㟁魚翻紅浪出¶
一川風落紫薇花¶
　　幽栖¶
小營别業遂幽栖避暑追凉自杖藜庭草茜紅新雨後¶
<pb:KR4f0029_WYG_035-16a>¶
樹隂潤綠小池西噞喁影動看魚躍剝啄聲稀任鳥啼¶
老我獨閒誰可伴不須人渡落花溪¶
　　五畆園池種荷至秋始發¶
秋荷作葉滿方池恰似田田貼水時我構小軒臨水看¶
願開數朶照漣漪¶
　　出西郭視田禾¶
西疇來往任婆娑一徑籃輿野色多社飲相呼知嵗樂¶
篝車滿路識時和灌秧雨足支餘澑穫稻田空萟晩禾¶
<pb:KR4f0029_WYG_035-16b>¶
自是為農家世勩此身終合老巗阿¶
　　盆蘭先後作花恰滿五十日¶
棐几湘簾暎綠筠小窗風細淨纎塵瓊枝玉蕊隨時發¶
飽飫蘭香恰五旬¶
　　種柳成隂當秋益宻三首¶
昔年種樹傍堤斜欲借青隂隔市譁最愛牆東看不厭¶
綠楊隂壓紫薇花¶
水畔微凉拂柳絲小池波動雨來時絺衣團扇無人識¶
<pb:KR4f0029_WYG_035-17a>¶
一片閒情碧水知¶
嫩色鵝黄染麯塵可憐濯濯㡬枝新闗情最是吟秋柳¶
一種輕盈更可人¶
　　余所居陽和坊可比白傅履道里¶
履道南坊搆一㕓近居池館亦翛然葛衣紈扇容吾嬾¶
栁暗花濃喜地偏鶴正眠時驚鵲起魚無人處蹴波圓¶
㡬回斷續蟬聲裏長日真堪似小年¶
　　桂花始開¶
<pb:KR4f0029_WYG_035-17b>¶
秋林一何曠耳目寄寥廓黄葉落樹杪桂香初破蕚幸¶
無剝啄聲隔簾見白鶴林動知鳥歸波喧見魚躍塵慮¶
一以寡鄙性躭寂莫俯觀天壤間信無逾兹樂¶
　　溪中小艇成二首¶
新從碧澗泛舟廻衣履猶沾石上苔睡起悠閒無一事¶
滿庭香露桂花開¶
山色蒼凉水碧澄芙蓉小艇喜初登奚童亦解移蘭櫂¶
蕩漾中流剝紫菱¶
<pb:KR4f0029_WYG_035-18a>¶
　　桂花十數株中置一石臺¶
日暮倚修廊徘徊桂花側金英燦竒葩氤氲香霧塞貞¶
幹挺勁姿碧葉淨如拭天地惜秋光畀此好顔色余亦¶
淡蕩人清懽澹無極¶
　　初凉¶
正是初凉落葉天絺衣新卸薄裝緜三秋桂雨蘭香裏¶
盡日無人手一編¶
　　入山泛舟¶
<pb:KR4f0029_WYG_035-18b>¶
嶺頭楓葉已微丹纔有芙蓉照碧灘我正扁舟溪上住¶
不妨薄酒耐初寒¶
　　題小舟¶
一溪含淺碧棹影入寒山磵石丹青合雲蘿紫翠殷心¶
同秋水淨夢與白鷗閒盡日烟波裏無人覺往還¶
　　詣勝山看芙蓉因憶聴翁¶
昔共仙翁舊隠淪名山嵗月老松筠亭基猶是當年地¶
折取芙蓉憶故人¶
<pb:KR4f0029_WYG_035-19a>¶
　　鐙下閲鴈湖聴雪集有作即贈鴈湖¶
我讀唐人詩錢郎愛清婉風流起後人髙唱領詞苑渭¶
川竹千箇湘渚蘭九畹氷雪浄聰明氣格卑近輓一巻¶
花間讀悠然令人逺¶
　　日暮看溪上芙蓉¶
夕陽泛溪水晩色上芙蓉倩女臨粧鏡烟鬟倚暮松江¶
湖秋色好娟淨若為容為爾闗情久淹留待晩鐘¶
　　勺園招逰社壇¶
<pb:KR4f0029_WYG_035-19b>¶
河流曲曲繞深松繡嶺雕崖一萬重八十老翁猶壯健¶
深秋擕我一扶笻¶
　　夕歸¶
路凍無行跡樵歸老衲從隂雲迷石磴積雪耀寒松沙¶
白連平瀬天青顯衆峰言旋時已暮烟際起昬鐘¶
　¶
　¶
　文端集巻三十五¶
