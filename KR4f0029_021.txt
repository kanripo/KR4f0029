# -*- mode: mandoku-view; -*-
#+TITLE: 文端集
#+DATE: 2015-08-25 00:29:18.698786
#+PROPERTY: ID KR4f0029
#+PROPERTY: BASEEDITION WYG    
#+PROPERTY: JUAN 卷二十一
<pb:KR4f0029_WYG_021-1a>¶
欽定四庫全書¶
　文端集巻二十一¶
　　　　　　　　　　　　　大學士張英撰¶
　存誠堂集十七¶
　近體詩六十五首¶
　　阻風二首¶
連日輕㠶滯水湄窗臨沙岸接柴籬焚香夜對妻兒話¶
只當蕭齋風雨時¶
<pb:KR4f0029_WYG_021-1b>¶
繫纜停橈阻石尤紆囘信宿此汀洲世間何事容人算¶
不擬將心更學愁¶
　　四弟武仕送予至潞河賦此¶
惠連惜别逺相隨醇謹承家爾最宜為愛紙窗情話好¶
不嫌沙岸片帆遲攜來邨酒停舟後呼取河魚出網時¶
風定月高春水濶清歌聴我扣舷詩¶
　　舟中¶
麥覆平畦緑漸匀好風簾外起青蘋膽缾自插桃花朶¶
<pb:KR4f0029_WYG_021-2a>¶
春色今年倍可人¶
　　三月十八日¶
東巡逢¶
聖節虎拜憶旌門得與呼嵩日真成扈蹕恩歌風歡故¶
老講武讋諸藩流滯周南客長吟栁外邨¶
　　輕舸¶
輕舸三月賦歸歟人似汀鷗迥自如茭菜白時炊黍米¶
楊花飛處賣河魚香添爐火朝餐後茶愛鐺聲午夢餘¶
<pb:KR4f0029_WYG_021-2b>¶
檻外清波簾外月何須高枕必吾廬¶
　　夜泊¶
鈴柝無聲夜轉遲荒鐙古岸一舟維世間饒有驚心處¶
不獨孤邨夜泊時¶
　　草花¶
雨溼青莎野岸垂草花紅白一枝枝自開自落無人管¶
只有銜泥燕子知¶
　　河干栁¶
<pb:KR4f0029_WYG_021-3a>¶
長堤種栁逺成行臨水枝枝出短牆最愛微風新雨後¶
也如千箇看篔簹¶
　　倚櫂¶
倚櫂待新月時聴烏榜歌晩風吹麥穗夕照滿春波祗¶
覺鄉闗逺偏逢水驛多¶
君恩閒嵗月飄泊意如何¶
　　過四女祠¶
春水重過四女祠曽停孤櫂苦吟詩猶然十五年前客¶
<pb:KR4f0029_WYG_021-3b>¶
非復丹顔黒髪時¶
　　舟中書懐¶
此身已乞向林邱飛札經營宅畔樓良夜何堪聞擊柝¶
芳時那合住扁舟閒看兒女紓鄉思數撿圖書慰旅愁¶
好與湖田兄弟約取魚嘗稻訂新秋¶
　　自遣¶
河流無力送輕橈苦憶前汀長暮潮濁酒一甌聊自遣¶
麥秋天氣雨蕭蕭¶
<pb:KR4f0029_WYG_021-4a>¶
　　偶然作二首¶
捲地南風逆浪生栖遲空羨渚鷗輕世間何事容人算¶
千里河流一月程¶
舉網投竿事總虚春流空滿緑楊渠世間何事容人算¶
水畔經旬㫁賣魚¶
　　雨後¶
細麥輕花帶雨痕捲簾閒立聴潺湲遥天雨過雲開處¶
一片斜陽在逺邨¶
<pb:KR4f0029_WYG_021-4b>¶
　　舟夜泊¶
古岸煙將暝人衝宿鳥過月光將樹影窈窕落清波急¶
鼓催蘭槳懸鐙照畫舸素琴尋舊曲幽意覺來多¶
　　安得¶
河水妬人鄉思急咫尺不與前谿通安得深林桃竹簟¶
坐卧一枕槐花風¶
　　山東道中¶
百泉勞灌注千里送舟航石堰河流曲郵籖水驛長寺¶
<pb:KR4f0029_WYG_021-5a>¶
過楊栁暗邨近棗花香莫憶江南路春風恰艷陽¶
　　紅藥¶
紅藥朱櫻爛漫天歸㠶偏滯白楊邊人生幾度看花眼¶
一别青山十六年¶
　　舟行雜詩十四首¶
試香評茗有餘閒廿四年詩手自刪自是躭吟成癖性¶
放言安敢擬香山(香山詩莫怪氣粗言語/大新排十五巻詩成)¶
七絃冷冷送斜暉蘋末風生乍入衣鷗鷺繞船飛不去¶
<pb:KR4f0029_WYG_021-5b>¶
應知此曲是忘機(琴中有鷗/鷺忘機曲)¶
蘭槳風輕疊鼓催撥簾閒看水花開詩成自起添爐火¶
一縷香消午睡來¶
菖蒲學泛酒微酡邨市龍舟鼓枻過多少隣船鴉髻女¶
凭肩齊聴采蓮歌¶
倦聴兒女語喁喁竹簟繩牀細細風一覺晩凉容易好¶
漸偷身入黒甜中¶
節過傳柑疏蚤陳江南慙負一年春金華秘殿都辭卻¶
<pb:KR4f0029_WYG_021-6a>¶
耐作河干守牐人¶
縦苦淹畱莫漫嫌此心端合置安恬鳥聲過處閒欹枕¶
樹色來時自捲簾¶
仲子齠齡甫佩觿羣兒層遞與肩齊嬌癡百態差堪喜¶
不耐門東索果嗁¶
却擬煙波人渺渺翻成鄉國思緜緜平生最愛清光好¶
怕見臨窗月又圓¶
曲曲河流遶翠汀蔚藍天色逺峯青今年秋蚤蟬聲好¶
<pb:KR4f0029_WYG_021-6b>¶
人在扁舟桞下聽¶
水鳥菰蒲噪夕陽漁舟逆浪聴鳴榔南陽湖畔釣簾久¶
為愛谿山似故鄉¶
山青湖碧栁毿毿向夕微凉夢獨酣莫怪先生眉色喜¶
計程明日是江南¶
蚤起凉生水一灣芙蕖香在巻書間閒情欲勝谿邊鳥¶
黛色新看雨後山¶
運河濶水此初經櫂語漁謳入窈冥地近下邳黄石路¶
<pb:KR4f0029_WYG_021-7a>¶
平湖十里草煙青¶
　　答隣舟友人¶
栁覆平堤漾碧流月高清詠在隣舟故園久負鶯花約¶
長路飜成汗漫遊賴有瓊琚投錦字如搴蘭芷向芳洲¶
吟來畫舫新凉滿更復何心怨石尤¶
　　南旺¶
此日乗流便維舟日已曛河枯雙派接山㫁百泉分地¶
擁南湖日波涵泰岱雲尚書遺像在安濟想前勲(岸有/宋尚)¶
<pb:KR4f0029_WYG_021-7b>¶
(書/祠)¶
　　舟中秋蘭盛開漫成二首¶
畫舫蒲㠶遡水湄秋蘭繞榻影披離花慵作態姿原澹¶
香久淪肌客未知曉夢將殘欹枕處微凉初動捲簾時¶
故園望裏増惆悵賴爾清芬慰所思¶
空谷奇姿迥絶倫移來九畹憶靈均一枝自飲清秋露¶
何處堪容世俗人風味逺同彭澤宰輕盈如見洛川神¶
幾囘索句㣲香裏相對惟慙筆有塵¶
<pb:KR4f0029_WYG_021-8a>¶
　　營讀易樓成三首¶
幽居深似野人家小搆山樓一徑斜開户特教臨水石¶
拂窗時覺有煙霞蕭疎近對過牆竹綽約低臨遶砌花¶
珍重¶
君恩閒嵗月莫將塵土負年華¶
脩梧翠竹蚤年移今見凌霄蔽日枝軒冕許抛猶喜健¶
園林容到莫嫌遲樓隂片石開三徑檻外名花接四時¶
但願閉門無剥啄茶罏詩巻日相隨¶
<pb:KR4f0029_WYG_021-8b>¶
老梅作態試南枝屋角牆頭獨詠時顧影鳥猶憐好樹¶
梳翎鶴自愛清池况予農圃三生癖久客風塵十載思¶
體健時清機事少不耽吟歗更何之¶
　　前探梅絶句二首¶
女牆宫堞噪寒鴉油壁湘簾坐小車老我情懐誰得似¶
滿天風雪看梅花¶
為惜寒梅䕶短籬幾株疎影落清池山人十月探花信¶
喜見南檐第一枝¶
<pb:KR4f0029_WYG_021-9a>¶
　　過仲兄湖上¶
蚤年揮手謝塵埃自結衡門水一隈逺岫似鬟新雨沐¶
平湖如鏡曉煙開鷺眠沙尾時雙起潮打橋頭日幾囘¶
幽事肯容孤賞盡籃輿穿著萬松來¶
　　春蚤¶
春蚤園亭栁未催主人何事重徘徊疎林新得一雙鶴¶
小苑初開幾樹梅經雨不嫌苔徑滑衝寒常破曉煙來¶
蘭芽近日山翁贈自洗香泥取次栽¶
<pb:KR4f0029_WYG_021-9b>¶
　　後探梅絶句三首¶
玉蘂瓊葩自結隣交枝接影十分春勞勞十載京華客¶
須得梅花為洗塵¶
山窗面面對疎梅掩暎清谿與緑苔詩客已偷三日醉¶
園官未報五分開(放翁詩蜀中梅花園官/報五分開則逰人競往)¶
溶溶花睡壓欄干輕雨輕煙欲放難留得暗香三五日¶
昔人曽與賀春寒¶
　　山莊看梅花四首¶
<pb:KR4f0029_WYG_021-10a>¶
嶺雲栖不散山雨泥春陰聞道梅花發還將蠟屐尋樹¶
欹沙岸古香䕶竹籬深竟夕當檐坐清寒沁此心¶
縦横紛衆態低亞小谿通花發輕雷後春深細雨中煙¶
霏知露重香靜覺山空倚徙無窮意何人解與同¶
端合臨清磵偏宜挂碧岑根梢枯衲相香色道人心斑¶
剥莓苔積披離苦竹侵寒宵霜月夜髣髴聴長吟¶
接影交柯處香光滿四圍樹深堂邃古花密晝霏㣲徑¶
僻蜂知晚天寒雀到稀樵歸煙暝後自起掩荆扉¶
<pb:KR4f0029_WYG_021-10b>¶
　　山中即事十二首¶
荷耡喜見草微青手種朱櫻遶翠屛秋穫倘教餘數斛¶
誅茅先搆也紅亭¶
澹澹春隂薄薄寒經行不覺過層巒等閒一幅雲林畫¶
只把吾廬隔水看¶
燕市盆梅不易栽園官溫室火頻催今年飽著看花眼¶
繞屋沿谿爛漫開¶
烈侯祠畔酒旗斜谷口深林處士家一雨纔過驚蟄節¶
<pb:KR4f0029_WYG_021-11a>¶
谿山到處是梅花(谷口為唐英烈侯張公祠/墓呉中稱梅花為驚蟄花)¶
梅花開落已經旬來往山中不厭頻偶爾低徊小窗下¶
紫蘭香細欲畱人¶
輕寒幸不負花朝自荷春耡斸藥苗忽見嶺松低亞處¶
一峯晴雪補山腰¶
羊裘信宿白雲端不識春風料峭寒日暮奚童攜酒至¶
開簾先問鶴平安¶
門對方塘俯碧流栁風初暖菜花稠波心吹浪圓如鏡¶
<pb:KR4f0029_WYG_021-11b>¶
忽見文魚逐隊逰¶
前宵風雨起奔雷惆悵空山笛裏梅枝上漸稀人始到¶
殷勤為送落花來¶
短檠紅燭放翁詩窻掩梅花月上遲茗椀爐香意親切¶
空山一夕最閒時¶
窗横逺岫青千㸃谿遶寒梅影一池老我閉門耽靜對¶
暖風晴日落花時¶
倦倚梅根久立時關情惟恐落花知微風忽向枝頭過¶
<pb:KR4f0029_WYG_021-12a>¶
香雪中間自詠詩¶
　　四弟武仕之任武昌别駕為賦二首¶
世食參藩澤城南有故廬枝垂松柏䕃花愛棣棠舒欲¶
鍊層霄翮先題劇郡輿慈親嚴卻鮓莫寄武昌魚¶
連枝昆與季卓犖愛尤偏拄笏逢佳地鳴珂正少年湖¶
湘多舊蹟清白久流傳一櫂春江接含情望汝賢(伯父/方伯)¶
(公曽官/楚中)¶
　¶
<pb:KR4f0029_WYG_021-12b>¶
　¶
　¶
　¶
　¶
　¶
　¶
　¶
　文端集巻二十一¶
